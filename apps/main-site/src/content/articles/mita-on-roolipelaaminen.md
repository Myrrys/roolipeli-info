---
title: "Mitä roolipelit ovat"
summary: "Oletko koskaan halunnut astua tarinan sankarin saappaisiin ja päättää itse seikkailun kulusta? Roolipelaaminen on hauska harrastus, joka tekee sen mahdolliseksi."
lang: fi
draft: false
publishedAt: 2026-02-10
authorName: "Ville Takanen"
---

Roolipelit ovat lautapelien tapaan pienellä porukalla pelattavia pelejä, joissa luodaan yhdessä jännittäviä tarinoita. Helpoiten roolipelaamaan pääsee liittymällä johonkin peliryhmään tai hakeutumalla avoimiin peleihin pelaajaksi - mutta pelaamisen voi aloittaa myös omalla ryhmällä ilman aiempaa kokemusta.

Roolipelit ovat **jaettua tarinankerrontaa**. Yksi pelaajista on **pelinjohtaja (PJ)**, joka kuvailee maailmaa ja sen haasteita. Muut ovat **pelaajia**, jotka eläytyvät luomiensa hahmojen rooleihin.

Peli etenee keskusteluna: pelinjohtaja kuvaa tilanteen, pelaajat kertovat, mitä heidän hahmonsa tekevät, ja nopat ratkaisevat epävarmojen tilanteiden lopputuloksen. Tavoitteena on luoda yhdessä unohtumaton seikkailu, ei kilpailla toisia vastaan.

> **Esimerkki:**
>
> **PJ:** "Saavutte vuoristosolan suulle. Polun poikki on kaatunut suuri puunrunko, ja sen takaa astuu esiin salaperäinen vanhus. 'Ketkä uskaltautuvat kulkemaan Kirotun Solan kautta?' hän kysyy."
>
> **Pelaaja:** "Hahmoni, haltiasoturi Elara, astuu eteenpäin. 'Olemme vain vaatimattomia matkalaisia, arvoisa vanhus.'"
>
> **PJ:** "Vanhus naurahtaa. 'Harva vaatimaton matkalainen kantaa haltioiden taikomia miekkoja. Tie on vapaa, mutta vain niille, jotka vastaavat arvoitukseeni.'"

Roolipelejä kutsutaan usein myös pöytäroolipeleiksi niiden erottamiseksi esimerkiksi [live-roolipeleistä eli larpeista](https://larp.fi/) tai tietokoneroolipeleistä.

## Miten pääsen alkuun?

Roolipelaamisen aloittaminen on helppoa. Tarvitset vain:

* **Peliporukan:** Yksi pelinjohtaja ja tavallisesti 2–5 pelaajaa.
* **Roolipelinoppia:** Monitahoisia noppia (n4–n20) saa pelikaupoista, tarvittavat nopat riippuvat valitsemastasi pelistä.
* **Kynän, paperia ja hahmolomakkeen.**
* **Sääntökirjan:**
  * Seikkailufantasiaa D&D:n hengessä: [**Legendoja & Lohikäärmeitä**](https://myrrys.com/)
  * Avaruusseikkailua steam-punk -mausteilla: [**Astraterra**](https://astraterra.fi/)
